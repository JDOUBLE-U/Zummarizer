De negenjarige Bruno verhuist met zijn ouders en zijn zusje Gretel vanuit Berlijn naar Polen, naar een mysterieuze plek genaamd Out-With. Ze verhuizen omdat vader promotie heeft gekregen, maar Bruno vindt het vreselijk: hij mist zijn vriendjes, het huis is anders en ze mogen niet van hun land af. Hij en Gretel krijgen thuis les en er zijn geen leeftijdsgenoten in de buurt. Vader mag absoluut niet gestoord worden tijdens zijn werk en er lopen vaak soldaten in het huis rond. Eén van hen, luitenant Kurt Korler, kan goed overweg met Gretel, maar hij behandelt Bruno als een klein kind. Hij draagt echter een geheim met zich mee over zijn vader, en Bruno’s vader wil dat geheim graag ontrafelen.

Vanuit zijn slaapkamerraam kan Bruno een groot gebied zien waar heel veel mensen in gestreepte pyjama’s en op blote voeten rondlopen. Als Bruno in de tuin speelt, valt hij van zijn geïmproviseerde schommel en wordt geholpen door de keukenhulp Pavel, die bij die mensen blijkt te horen.

Bruno herinnert zich bepaalde dingen uit zijn leven in Berlijn: de avond dat de Fury, Hitler dus, bij hen kwam dineren en de vreselijke ruzie tussen vader, moeder en Grootmoeder en Grootvader. Grootmoeder was heel erg tegen de nieuwe baan van Bruno’s vader, maar Grootvader vond het juist geweldig.

Op een dag besluit Bruno dat hij wil proberen om Out-With te verkennen. Hij ontdekt dat er een hek is dat zijn huis afscheidt van het gebied met de mensen in gestreepte pyjama’s. Aan de rand van dat hek ziet hij een jongen, in een gestreepte pyjama. De jongen heet Shmuel en woont aan de andere kant van het hek. De twee jongens zijn precies even oud, even groot en lijken veel op elkaar. Ze worden dikke vriendjes en Bruno neemt regelmatig eten voor Shmuel mee. Ze praten elke dag, maar kunnen elkaar niet aanraken vanwege het hek tussen hen in. Shmuel vertelt dat hij gedwongen naar Out-With moest verhuizen en is boos op de soldaten, terwijl Bruno hen juist geweldig vindt.

Op een regenachtige dag mag Bruno niet naar buiten en vertelt hij Gretel per ongeluk over Shmuel, maar hij kan de zaak sussen door te doen alsof Shmuel zijn fantasievriendje is. Niet lang daarna is Shmuel ineens in Bruno’s huis bezig met huishoudelijke karweitjes. Ze mogen niet laten merken dat ze elkaar kennen, maar Bruno geeft Shmuel stiekem wat eten. Luitenant Korler betrapt Shmuel echter met de kip en Bruno doet alsof hij Shmuel niet kent.

Door dit bezoekje van Shmuel krijgen Gretel en Bruno allebei luizen en Bruno moet van vader zijn hoofd kaalscheren. Gretel heeft ondertussen ontdekt dat hun nieuwe woonplek niet Out-With heet, maar Auschwitz, en hun moeder is niet meer zo gelukkig in het nieuwe huis. Als Grootmoeder plotseling overlijdt, ontdekt Bruno dat hij liever in Out-With is vanwege zijn vriendschap met Shmuel.

Kort nadat ze terug zijn in Out-With, besluit vader echter dat Bruno en Gretel met moeder samen terug zullen gaan naar Berlijn, omdat ze in Out-With niet gelukkig kunnen zijn. Bruno gaat dit aan Shmuel vertellen en ze zijn allebei verdrietig dat ze elkaar niet meer zullen zien. Bij wijze van afscheid besluiten ze dat Bruno naar de andere kant van het hek zal komen, om Shmuel te helpen zijn verdwenen vader te zoeken. Shmuel vindt een gestreepte pyjama voor Bruno, zodat hij niet zal opvallen. 
Ze kunnen Shmuels vader niet vinden en Bruno wil naar huis omdat het slecht weer wordt. Als de jongens voorgoed afscheid willen nemen, worden ze plotseling met een hele groep opgemarcheerd en naar een ruimte gebracht. Er lijkt eerst niets te gebeuren en Bruno denkt dat het een schuilplaats is voor de regen. Maar juist als hij weg wil gaan, komt het gas dat iedereen voorgoed de adem beneemt.
